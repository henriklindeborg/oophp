---
---
Redovisning kmom10
=========================

Jag valde att göra en webbplats som säljer produkter, i detta fallet flugsvampar. Det första kravet var inte särskilt tekniskt krävande, utan mest saker som vi har gjort mycket av tidigare.
Det blev då mest att skapa innehåll som tog tid. Där bland att få tag på bilder och skriva texter, något som absolut är bra att öva på om en vill göra hemsidor i framtiden.
Jag började med att sitta med penna och papper och ritade upp lite idéer och även kodstrukturen, när jag började tänka på det administrativa gränssnittet.
Det är något som jag oftast inte gör, men det var till stor hjälp för att komma igång och få ut idéerna. Sedan så satte jag bara igång och började faktiskt då med databasen först.

Det andra kravet var också till stor del att skriva text, men med mer fokus kring koden, vilket får en att tänka till lite mer över sin kod.
För det mesta så gjorde jag det här kravet sist av allt, då det var enklare att veta hur min kodstruktur var i efterhand, samt hur databasen såg ut när jag skulle göra ER-diagrammet.
Nu är det inte lika läskigt att göra ER-diagram som det var i förra kursen, utan nu kunde jag göra det ganska snabbt och det var dessutom en enkel databas utan några svåra relationer.
Jag hade inte särskilt höga ambitioner när det kom till kodtäckningen för enhetstesterna. Jag visade bara att jag har koll på den biten.

Att göra ett administrativt gränssnitt i det tredje kravet var den lite mer tekniska delen. Här fick jag tänka en bra stund innan jag kunde sätta igång med att koda.
Det första jag gjorde var att försöka skissa ned någon slags struktur med penna och papper. Detta för att få ett hum om hur renderingen skulle ske och att skapa mig en bild av vad som behövdes göras.
Jag provade sedan att göra något slags inlogg, där jag sparade användarnamn och lösenord direkt i PHP-koden. Jag kunde då kolla om rätt användarnamn och lösenord har angivits och ange att personen är inloggad i sessionen.
Med hjälp av sessionen så kan jag vid varje admin-sida kolla om användaren är inloggad som admin och om inte, redirecta till logga in-sidan. Det här var något som jag inte har gjort tidigare och det var kul att klura ut den här delen på egen hand.
Resten utav kravet, med CRUD-delen har vi gjort en del tidigare och jag kunde då återanvända mycket kod.

När jag först kollade på projektet så blev jag sugen på att ge upp, det kändes som ett allt för stort projekt för den korta tiden. Jag blev dock förvånad över hur snabbt jag kunde ta mig igenom delar av det, mycket kod kunde återanvändas.
Jag tycker att det hade kunnat vara något mindre fokus på innehållsskapandet, även om det är nyttigt att öva på det med. Men jag känner att det var svårt att lägga tillräckligt med tid och kraft åt att visa upp vad vi har lärt oss.
Det var en lagom svårighetsgrad på projektet skulle jag säga, men jag hade gärna haft lite mer tid till det. Nu låg jag redan lite efter från tidigare kursmoment, så det spelar så klart roll i mitt fall med.
Men det känns som att den allmänna uppfattningen var att det var ont om tid.

Jag tycker att det var en spännande och givande kurs. Vi har gått igenom många delar inom objektorienterad programmering och det känns bra att förstå vad som menas med begreppet.  
Lärarna har som vanligt varit fantastiska, synts mycket i chatt och på forum. Det är lätt att få hjälp, dygnet runt.
Jag tycker att det var lite väl mycket under den här kursen dock, det var svårt att hänga med i tempot. Det är ju härligt nu i efterhand, för att det har varit väldigt lärorikt.
Men när kursen utspelar sig så här på våren, då det är lite fler röda dagar, så blev det lätt att halka efter med en sådan tung kurs.
Jag kan absolut rekommendera kursen och skulle ge den en 7,5/10 i betyg.
